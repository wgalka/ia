---
layout: with_alerts
---
# 🌐 Wymagania Projektowe: Aplikacje Internetowe 2025/2026

Ten dokument określa kryteria oceniania oraz oczekiwane efekty kształcenia dla projektu realizowanego w ramach przedmiotu.

---

## 🏆 Kryteria Oceny

| Ocena | Zakres Wymagań |
| :---: | :--- |
| **3.0** | **Podstawowa funkcjonalność CRUD**<br>• Utworzenie aplikacji udostępniającej ogólnodostępne zasoby.<br>• Obsługa operacji CRUD (Create, Read, Update, Delete).<br>• Rola „administratora” zarządzającego zasobami. |
| **4.0** | **Rozszerzony system uprawnień**<br>• Wprowadzenie użytkowników o różnych rolach.<br>• Zarządzanie własnymi zasobami przez użytkowników.<br>• Rozszerzenie roli administratora o pełne zarządzanie profilami i zasobami użytkowników. |
| **5.0** | **Zaawansowana logika biznesowa**<br>• Implementacja dodatkowej, nietrywialnej logiki biznesowej.<br>• Funkcjonalności dedykowane dla użytkowników końcowych wykraczające poza proste CRUD. |

**Wymagania technologiczne:** Projekt ma być realizowany w języku **PHP 8.5** z wykorzystaniem frameworku **Laravel 13**. Framework do frontendu jest **dowolny**.

> [!IMPORTANT]
> Efekt **EK_03** uznaje się za zaliczony, gdy projekt spełnia wymagania określone przynajmniej na ocenę **dostateczny (3.0)**.

---

## 🎯 Efekty Kształcenia (EK_03)

### 💻 Projektowanie i Implementacja
Student potrafi zaprojektować i zaimplementować aplikację internetową przy wykorzystaniu poznanych technologii. Aplikacja musi posiadać interfejs użytkownika (UI) umożliwiający:

*   Wymianę danych.
*   Przetwarzanie informacji.

### 📚 Praca z Dokumentacją
Student potrafi samodzielnie analizować dokumentacje i specyfikacje nowoczesnych narzędzi oraz technologii, a następnie efektywnie wykorzystać je w procesie tworzenia aplikacji.

### 🛠️ Technologie i Frameworki
Student wykazuje biegłość w posługiwaniu się:

*   **Językami i technologiami webowymi**: HTML, CSS, PHP itp.
*   **Narzędziami pomocniczymi**: Odpowiednie frameworki i pakiety usprawniające implementację oraz zarządzanie aplikacją.


## Tematy projektów 2025/2026

### Problem 1

Podczas poszukiwania mieszkań na wynajem użytkownicy bardzo często napotykają problemy wynikające z niskiej jakości ogłoszeń. Właściciele nieruchomości nie zawsze poprawnie definiują wysokość czynszu (np. brak rozróżnienia między czynszem a opłatami dodatkowymi), pomijają istotne informacje lub nie zamieszczają zdjęć, przez co trudno ocenić faktyczny stan mieszkania czy poszczególnych pomieszczeń. Dodatkowym wyzwaniem jest fakt, że część właścicieli — szczególnie osoby starsze — jest wykluczona cyfrowo z powodu zbyt skomplikowanych procesów logowania i obsługi platform ogłoszeniowych. Celem projektu jest stworzenie systemu, który rozwiązuje te problemy poprzez uproszczenie procesu dodawania ogłoszeń, wymuszenie kluczowych informacji (np. struktury opłat, zdjęć) oraz zapewnienie intuicyjnego, dostępnego interfejsu dla wszystkich użytkowników, niezależnie od ich poziomu kompetencji cyfrowych.

### Problem 2

W mediach społecznościowych, takich jak grupy na Facebooku, często pojawiają się ogłoszenia dotyczące wspólnych przejazdów. Mimo dużej popularności tego rozwiązania, wiąże się ono z wieloma problemami — komunikacja z organizatorami bywa utrudniona, informacje są niekompletne (np. brak jasno określonej ceny przejazdu), a wybór pasażerów często odbywa się w sposób uznaniowy. Brakuje także przejrzystości i standaryzacji ogłoszeń, co obniża zaufanie użytkowników i utrudnia podjęcie decyzji. Alternatywą są dedykowane platformy, jednak ich model cenowy często zniechęca użytkowników. Celem projektu jest stworzenie systemu, który uporządkuje proces organizacji wspólnych przejazdów — zapewni jasne zasady publikowania ofert (np. obowiązkowe informacje o cenie, trasie i terminie), ułatwi komunikację między użytkownikami oraz zwiększy przejrzystość i dostępność tego typu usług.

### Problem 3

W wielu sytuacjach życia codziennego — takich jak wspólne wycieczki, imprezy czy mieszkanie razem — pojawia się potrzeba sprawiedliwego rozliczania wspólnych wydatków. W prostych przypadkach wystarczający okazuje się arkusz kalkulacyjny, jednak wraz ze wzrostem liczby uczestników i transakcji rozwiązanie to staje się nieczytelne i trudne w utrzymaniu.

Problem szczególnie uwidacznia się w bardziej złożonych scenariuszach. Przykładowo, podczas wycieczki jedna osoba opłaca rachunek za obiad częściowo własnymi środkami, a częściowo dokłada się druga osoba, natomiast sam rachunek składa się z wielu pozycji przypisanych do konkretnych uczestników. W takiej sytuacji konieczne jest jednoczesne uwzględnienie wielu płatników, podziału kosztów na konkretne osoby oraz powiązania wydatków z rzeczywistymi pozycjami z paragonu. Ręczne rozliczenie takiego przypadku jest czasochłonne i podatne na błędy.

Istnieją dedykowane aplikacje, takie jak Splitwise, jednak często nie oferują one wystarczającej elastyczności — brakuje możliwości rozbijania jednego rachunku na szczegółowe pozycje, przypisywania ich do konkretnych osób oraz jednoczesnego uwzględniania wielu płatników. Celem projektu jest stworzenie systemu, który w prosty i przejrzysty sposób umożliwi zarządzanie nawet złożonymi rozliczeniami — pozwoli definiować szczegółowe wydatki, przypisywać koszty do konkretnych osób, archiwizować paragony oraz automatycznie bilansować należności między użytkownikami.

### Problem 4

Prowadzenie działalności nierejestrowanej staje się coraz popularniejszą formą zarabiania, szczególnie wśród osób rozpoczynających swoją przygodę z biznesem. Mimo uproszczonych wymogów formalnych, w praktyce pojawia się wiele problemów związanych z organizacją i kontrolą takiej działalności. Użytkownicy często nie mają narzędzi do systematycznego ewidencjonowania przychodów, kontrolowania limitu przychodów narzuconego przepisami czy archiwizowania sprzedaży i kosztów.

Dodatkowym wyzwaniem jest brak przejrzystego sposobu zarządzania dokumentacją — użytkownicy przechowują dane w różnych miejscach (np. notatki, arkusze, wiadomości), co zwiększa ryzyko błędów i utraty informacji. Osoby bez doświadczenia biznesowego często nie są również świadome obowiązków związanych z prowadzeniem takiej działalności, co może prowadzić do nieświadomego przekroczenia limitów lub nieprawidłowego rozliczenia.

Celem projektu jest stworzenie prostego i intuicyjnego systemu wspierającego prowadzenie działalności nierejestrowanej — umożliwiającego bieżące śledzenie przychodów, kontrolę limitów, ewidencję sprzedaży oraz uporządkowane przechowywanie danych, przy jednoczesnym zachowaniu maksymalnej prostoty obsługi dla użytkownika nietechnicznego.

### Problem 5

Często w życiu codziennym pojawia się potrzeba realizacji aktywności, które niekoniecznie pokrywają się z zainteresowaniami najbliższego grona znajomych. Może to dotyczyć takich aktywności jak lekcje tańca, gra w tenisa, wspólne bieganie czy gra w piłkę nożną. W efekcie wiele osób rezygnuje z realizacji swoich planów lub odkłada je na później, mimo realnej chęci działania.

Problem wynika z braku prostego sposobu na znalezienie osób o podobnych zainteresowaniach w danym czasie i lokalizacji. Obecne rozwiązania są rozproszone (grupy w mediach społecznościowych, ogłoszenia), mało dynamiczne i nie gwarantują szybkiego dopasowania uczestników.

Celem projektu jest stworzenie aplikacji, która umożliwi łączenie użytkowników na podstawie wspólnych zainteresowań i dostępności — pozwalając w prosty sposób organizować aktywności oraz dołączać do już istniejących inicjatyw. System powinien wspierać szybkie dopasowanie uczestników, zwiększając szanse na realizację planów oraz aktywne spędzanie czasu.

### Problem 6

W dzisiejszych czasach użytkownicy korzystają z wielu usług subskrypcyjnych — takich jak platformy streamingowe, narzędzia online, aplikacje mobilne czy usługi SaaS. Z czasem liczba aktywnych subskrypcji rośnie, a użytkownicy tracą kontrolę nad tym, ile faktycznie wydają miesięcznie.

Problem pogłębia fakt, że płatności są często rozproszone (różne karty, PayPal, operatorzy mobilni), odnawiane automatycznie oraz słabo widoczne w codziennym użytkowaniu. W efekcie użytkownicy nie są świadomi realnych kosztów, zapominają o nieużywanych usługach lub nie wiedzą, kiedy nastąpi kolejne obciążenie konta.

Dodatkowym wyzwaniem jest brak narzędzi umożliwiających analizę wydatków w kontekście subskrypcji — użytkownik nie widzi, które usługi faktycznie wykorzystuje, a które generują zbędne koszty. Problem ten dodatkowo komplikuje fakt, że dane finansowe użytkownika są rozproszone pomiędzy różnymi kontami bankowymi i systemami płatności.

Celem projektu jest stworzenie systemu umożliwiającego centralne zarządzanie subskrypcjami — pozwalającego śledzić wszystkie aktywne usługi, przewidywać przyszłe obciążenia, analizować wydatki oraz informować użytkownika o nieużywanych lub potencjalnie zbędnych subskrypcjach. System powinien również wspierać użytkownika w podejmowaniu decyzji finansowych poprzez przejrzyste raporty i powiadomienia.

Istotnym elementem rozwiązania będzie możliwość importowania historii transakcji z plików CSV udostępnianych przez banki — zarówno z jednego, jak i wielu kont jednocześnie. Na podstawie zaimportowanych danych system będzie analizował powtarzalność płatności (np. cykliczne obciążenia miesięczne), identyfikując potencjalne subskrypcje. Takie podejście pozwoli na częściową automatyzację procesu wykrywania usług oraz eliminację konieczności ręcznego wprowadzania wszystkich danych przez użytkownika, jednocześnie zwiększając dokładność i kompletność analizy finansowej.


**Projekt może być realizowany indywidualnie lub w grupie n osobowej.** Poniżej wytyczne na poszczeólne oceny które trzeba wykazać jako swój wkład w dany projekt. Inni studenci nie mogą być autorami tych samych funkcjonalności. Poniżej znajduje się lista funkcjonalności na dane oceny które trzeba wykazać jako swój wkład w dany projekt:

## Dokumentacja

**Godziny niekontaktowe – praca własna studenta 20h**

### Na ocenę 3.0 Dokumentacja powinna zawierać:

* Instrukcję uruchomienia projektu
* podręcznik użytkownika
    * udokumentowany CRUD do conajmniej jednego zasobu który jest zależny od drugiego z panelu Administratora (tabele są połączone relacją np. one-to-many)
        * CREATE - formularz z pełną walidacją pól po stronie serwera i klienta. Formularz ma być przemyślany i dostosowany do potrzeb użytkownika. Formularz nie powinien ograniczać się wyłącznie do prostych pól typu „nazwa” i „opis”. Powinien być zaprojektowany w sposób przemyślany, uwzględniający strukturę danych oraz relacje między encjami w systemie. Oznacza to, że oprócz podstawowych pól wejściowych należy zadbać o poprawne odwzorowanie zależności (np. wybór elementu nadrzędnego z listy zamiast ręcznego wpisywania identyfikatora), walidację danych oraz czytelność interfejsu dla użytkownika.
        Dobrze zaprojektowany formularz prowadzi użytkownika przez proces wprowadzania danych, minimalizuje ryzyko błędów i zapewnia spójność informacji w systemie. W praktyce oznacza to m.in. stosowanie list rozwijanych (select), podpowiedzi, walidacji oraz logicznego podziału pól zamiast pozostawiania użytkownikowi pełnej dowolności wpisywania danych.
        * READ - lista zasobów z możliwością filtrowania i sortowania. Filtry powinny być logiczne i przewidywać większość scenariuszy w jakich użytkownik może chcieć filtrować i sortować dane.
        Dobrym przykładem problemu zbyt prostego filtrowania jest przeszukiwanie ogłoszeń samochodów na marketplace. Jeśli system umożliwia filtrowanie wyłącznie po cenie i dacie dodania ogłoszenia, szybko okazuje się to niewystarczające w praktyce.
        Użytkownik szukający auta zazwyczaj ma znacznie bardziej konkretne wymagania — interesuje go np. określony przebieg, typ nadwozia (SUV, sedan, hatchback), rodzaj paliwa, rok produkcji czy skrzynia biegów. Przy ograniczeniu filtrów tylko do ceny i daty, użytkownik musi ręcznie przeglądać dziesiątki lub setki ogłoszeń, aby znaleźć coś dopasowanego do swoich potrzeb.
        W efekcie system, który teoretycznie „działa”, w praktyce staje się mało użyteczny. Dopiero rozbudowane filtrowanie — pozwalające zawęzić wyniki według konkretnych parametrów — sprawia, że użytkownik może szybko i efektywnie znaleźć interesujący go egzemplarz.
        * UPDATE - formularz z pełną walidacją pól po stronie serwera i klienta
        * DELETE - formularz z pełną walidacją pól po stronie serwera i klienta
    * Udokumentowanie dostępu do zadobu przez użytkownika niezalogowanego (może przeglądać ale nie może edytować ani usuwać)

### Na ocenę 4.0 Dokumentację należy rozszerzyć o:

* Udokumentowanie ról użytkowników (administrator, użytkownik)
* Udokumentowanie uprawnień użytkowników
* Udokumentowanie zarządzania zasobami przez użytkowników
* Udokumentowanie zarządzania profilami użytkowników przez administratora

### Na ocenę 5.0 Dokumentację należy rozszerzyć o:

* Udokumentowanie dodatkowej, nietrywialnej logiki biznesowej
* Udokumentowanie funkcjonalności dedykowanych dla użytkowników końcowych wykraczających poza proste CRUD

## Pytania do projektu

### Pytania na ocenę 3.0:

1. Opisz działanie protokołu HTTP.
2. Czym różni się HTTP od HTTPS?
3. Jak zbudowane jest żądanie HTTP?
4. Jak zbudowana jest odpowiedź HTTP?
5. Jak obsługiwane są żądania HTTP w projekcie Laravel?
6. Jakie są metody HTTP?
7. Jakie są kody odpowiedzi HTTP?
8. Jakie są nagłówki HTTP?
9. Jakie metody HTTP obsługuje domyślnie język HTML?
10. Jak obsługiwać pozostałe metody protokołu HTTP w projekcie Laravel które nie są domyślnie wspierane przez HTML?
11. Jakie znasz narzędzia do debugowania i testowania aplikacji webowych pod kątem interfejsu użytkownika?
12. Jakie znasz narzędzia do debugowania i testowania aplikacji webowych pod kątem wysyłania żądań HTTP/kodu JavaScript?
13. Jakie znasz narzędzia do debugowania i testowania aplikacji webowych pod kątem bazy danych?
14. Opisz drogę, które instrukcje wywoływane są po kolei w twojej aplikacji po wpisaniu adresu strony w przeglądarce i zatwierdzeniu enterem.
15. Opisz drogę, które instrukcje wywoływane są po kolei w twojej aplikacji po kliknięciu w przycisk "dodaj"/'usuń'/'edytuj' w formularzu dodawania nowego zasobu.
16. Czym różni się GET od POST?
17. Do czego wykorzystujemy poszczególne metody HTTP?
18. W jaki sposób działa walidacja po stronie frontendu?
19. W jaki sposób działa walidacja po stronie serwera Laravel?
20. Czym są migracje i jak je tworzyć? Utwórz przykładową migracje która robi ....
21. Czym są seedery i jak je tworzyć? Utwórz seeder który ....
22. Czym są kontrolery i jak je tworzyć? Utwórz kontroler który ....
23. Czym są modele i jak je tworzyć? Utwórz model który ....
24. Czym są widoki i jak je tworzyć? Utwórz widok który ....
25. Czym są routing i jak je tworzyć? Utwórz routing który ....
26. W jaki sposób w Laravelu można zabezpieczyć dany route (ścieżkę), aby był dostępny tylko dla administratora?
27. Czym jest CSRF Token i dlaczego jest wymagany w formularzach Laravela?
28. Jakie znasz sposoby na wyświetlanie zmiennych w systemie szablonów Blade (i jak Blade chroni przed XSS)?
29. Czym różni się Eloquent ORM od Query Buildera?
30. Do czego służy plik .env i dlaczego nie powinien trafiać do repozytorium (np. na GitHub)?
31. Gdzie w strukturze katalogów Laravela szukać logów aplikacji?
32. Protokół HTTP jest bezstanowy – w jaki sposób Laravel "pamięta" zalogowanego użytkownika?
33. Jak powinny być przechowywane hasła w bazie danych? Jaki mechanizm wykorzystuje do tego Laravel i dlaczego nie wolno przechowywać haseł jawnym tekstem?



### Pytania na ocenę 4.0:

1. Jak w Twoim projekcie zrealizowane jest rozróżnienie uprawnień między Administratorem a zwykłym Użytkownikiem? (Wykorzystanie Middleware, Policies lub Gates).
2. Wyjaśnij, jak działają relacje w Twojej bazie danych (np. One-To-Many) i jak są zdefiniowane w modelach. Jak uzyskać dostęp do powiązanych danych w widoku?
3. Co to są klasy `FormRequest` i dlaczego warto ich używać zamiast walidacji bezpośrednio w kontrolerze?
4. Opisz działanie mechanizmu *Route Model Binding* – jak Laravel automatycznie odnajduje odpowiedni model w bazie na podstawie parametru w adresie URL?
5. W jaki sposób zapewniłeś, że zwykły użytkownik może edytować lub usuwać tylko te zasoby, których jest właścicielem?
6. Jakie dyrektywy Blade (np. `@include`, `@extends`, `@section`) wykorzystałeś, aby zachować strukturę DRY (Don't Repeat Yourself) w widokach?
7. Jak w Laravelu zrealizowana jest obsługa przesyłania plików (np. zdjęć) i jak zapewnić ich poprawną widoczność na stronie (symlink do storage)?
8. Czym są Soft Deletes, jak się je implementuje w modelach i w jakich w jakich sytuacjach biznesowych są użyteczne?



### Pytania na ocenę 5.0:

1. Czym jest Kontener Usług (Service Container) i na czym polega Wstrzykiwanie Zależności (Dependency Injection) w Laravelu? Podaj przykład z projektu.
2. Wyjaśnij pojęcie "N+1 query problem". Jak go zidentyfikować i jak mu zapobiec przy pobieraniu danych z relacjami (Eager Loading)?
3. Jakie mechanizmy bezpieczeństwa (poza CSRF) oferuje Laravel i jak chronią one aplikację przed atakami typu XSS czy SQL Injection?
4. Opisz najtrudniejszą pod kątem logicznym funkcjonalność w Twoim projekcie (wymaganą na 5.0). Jakie wyzwania techniczne napotkałeś?
5. Gdyby Twoja aplikacja zyskała gwałtowną popularność, jakie mechanizmy Laravela pomogłyby w jej optymalizacji (np. Cache, Kolejki - Queues)?
6. Czym są i do czego służą transakcje w bazie danych (DB::transaction)? Dlaczego użycie ich w Twoim konkretnym projekcie podczas zapisu wielu powiązanych danych było (lub mogłoby być) kluczowe?
7. Co to jest podatność na atak typu 'Mass Assignment'? Jak za pomocą właściwości $fillable lub $guarded ustrzec się przed podmianą parametrów, takich jak status administratora (np. is_admin) podczas przesyłania formularza?